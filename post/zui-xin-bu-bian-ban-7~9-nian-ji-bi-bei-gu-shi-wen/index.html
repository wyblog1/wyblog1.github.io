<html>
  <head>
    <meta charset="utf-8" />
<meta name="viewport" content="width=device-width, initial-scale=1" />
<title>
      无影博客
</title>
<meta name="description" content="我是无影,主要更新blibli的几部沙雕动画.有时间会更别的东西." />
<link rel="shortcut icon" href="https://wyblog1.github.io/favicon.ico">
<link rel="stylesheet" href="https://wyblog1.github.io/styles/main.css">

<script src="https://wyblog1.github.io/media/js/jquery.min.js"></script>
<script src="https://wyblog1.github.io/media/js/masonry.pkgd.min.js"></script>
<script src="https://wyblog1.github.io/media/js/aos.js"></script>
<script src="https://wyblog1.github.io/media/js/pace.min.js"></script>
<script src="https://wyblog1.github.io/media/js/view-image.min.js"></script>
<script src="https://wyblog1.github.io/media/js/jquery.magnific-popup.min.js"></script>
<script src="https://wyblog1.github.io/media/js/functions.js"></script>
    <meta name="referrer" content="never">
    <meta name="description" content="最新部编版7~9年级必背古诗文
部编版七年级（上）
《观沧海》
东汉·曹操
东临碣石，以观沧海。
水何澹澹，山岛竦峙。
树木丛生，百草丰茂。
秋风萧瑟，洪波涌起。
日月之行，若出其中；
星汉灿烂，若出其里。
幸甚至哉，歌以咏志。
《闻王昌龄..." />
    <meta name="keywords" content="学科" />
    <script src="https://wyblog1.github.io/media/js/waterfall.min.js"></script>
    <script src="https://wyblog1.github.io/media/js/prism.min.js"></script>
  </head>
  <body>
            <header id="header" class="grid-container">
        <!-- start: .menu-wrapper -->
        <div class="menu-mobile"> 
          <i class="fa fa-reorder"></i>
        </div>
        <div class="menu-wrapper">
          <div class="">
            <div class="logo">
              <a href="https://wyblog1.github.io"><img src="\media\images\custom-headerLogo.png" alt=""></a>


                    </div>
             </p>
          </div>
            <!-- start: .main-nav -->

            <nav class="main-nav grid-container grid-parent">
              <ul id="menu-header" class="menu gradient-effect">

                
                  <li class="" >
                    <a href="/" class="menu">
                      ❄️首页
                    </a>
                  </li>
                
                  <li class="" >
                    <a href="/archives" class="menu">
                      🗄️归档
                    </a>
                  </li>
                
                  <li class="" >
                    <a href="/tags" class="menu">
                      🏷️标签
                    </a>
                  </li>
                
                  <li class="" >
                    <a href="/post/mian-ze-sheng-ming-1" class="menu">
                      🌐免责声明
                    </a>
                  </li>
                
                  <li class="" >
                    <a href="/post/yin-si-zheng-ce" class="menu">
                      🔒隐私政策
                    </a>
                  </li>
                
                  <li class="" >
                    <a href="/post/copyright" class="menu">
                      ©︎版权声明
                    </a>
                  </li>
                
                  <li class="" >
                    <a href="/tag/lab" class="menu">
                      🧪实验室
                    </a>
                  </li>
                
                  <li class="" >
                    <a href="https://precious-duckanoo-a17631.netlify.app/" class="menu">
                      🚇前往
                    </a>
                  </li>
                
                  <li class="" >
                    <a href="/tag/eLwD0kcI2" class="menu">
                      ✨关于
                    </a>
                  </li>
                
                  <li class="" >
                    <a href="https://api.wyblog.repl.co/" class="menu">
                      👂听音乐
                    </a>
                  </li>
                
                  <li class="" >
                    <a href="/friends" class="menu">
                      🤗友链
                    </a>
                  </li>
                
                  <li class="" >
                    <a href="/post/link" class="menu">
                      🙏友链申请
                    </a>
                  </li>
                
                  <li class="" >
                    <a href="https://statuesque-mooncake-72534c.netlify.app/" class="menu">
                      💻系统
                    </a>
                  </li>
                
                  <li class="" >
                    <a href="https://flash-empty-cloud.glitch.me/" class="menu">
                      ☁️网盘
                    </a>
                  </li>
                
                  <li class="" >
                    <a href="/tag/tbNXPTSJF_" class="menu">
                      ⚓️学科
                    </a>
                  </li>
                
                <li class="search-menu-item hide-on-mobile hide-on-tablet"><a href="#search-lightbox" class="lightbox mfp-inline"><i class="fa fa-search-line"></i></a></li>
              </ul>
            </nav>
            <a href="#search-lightbox" class="lightbox epcl-search-button mfp-inline hide-on-tablet hide-on-desktop"><i class="fa fa-search-line"></i></a>
            <!-- end: .main-nav -->
            <div class="clear"></div>
            <div class="border hide-on-tablet hide-on-mobile"></div>
          </div>    
          <div class="clear"></div>
        </div>
        <!-- end: .menu-wrapper -->
        <div class="clear"></div>
      </header>
      <div class="hide-on-mobile hide-on-tablet hide-on-desktop">
        <div id="search-lightbox" class="grid-container grid-small grid-parent mfp-hide">
          <div class="search-wrapper section">
            <form id="gridea-search-form" data-update="1665399470386" action="/search/index.html" class="search-form" _lpchecked="1">
              <input type="text" name="q" id="s" value="" class="search-field" placeholder="搜点啥..." aria-label="搜点啥..." required="">
              <button type="submit" class="submit" aria-label="Submit">
                <i class="fa fa-search-line"></i>
              </button>
            </form>
          </div>
        </div>
      </div>

      <main id="single" class="main grid-container fullcover no-sidebar aos-init aos-animate" data-aos="fade">

        <div class="center content">
          <div class="featured-image cover" style="background-image: url('https://wyblog1.github.io/post-images/zui-xin-bu-bian-ban-7~9-nian-ji-bi-bei-gu-shi-wen.jpg');">
            <div class="meta top"> 
              <time class="meta-info" style="float:left;" datetime="2022-09-12"><i class="fa fa-calendar"></i><span class="lately">1 个月前</span></time>
              
            </div>
            <div class="info">
              <div class="tags ">
                
                      <a href="https://wyblog1.github.io/tag/tbNXPTSJF_/" class="ctag ctag-0 ctag-tbNXPTSJF_" aria-label="">学科</a>
                    
              </div>
              <h1 class="title ularge white bold">最新部编版7~9年级必背古诗文</h1>
            </div>
          </div>
        </div>  

        <div class="epcl-page-wrapper">
          <div class="left-content grid-70 np-mobile">
            <article class="main-article post">
              <section class="post-content">
                <div class="text">
                  <p>最新部编版7~9年级必背古诗文</p>
<p>部编版七年级（上）</p>
<h2 id="观沧海">《观沧海》</h2>
<p>东汉·曹操<br>
东临碣石，以观沧海。<br>
水何澹澹，山岛竦峙。<br>
树木丛生，百草丰茂。<br>
秋风萧瑟，洪波涌起。<br>
日月之行，若出其中；<br>
星汉灿烂，若出其里。<br>
幸甚至哉，歌以咏志。</p>
<h2 id="闻王昌龄左迁龙标遥有此寄">《闻王昌龄左迁龙标遥有此寄》</h2>
<p>唐·李白<br>
杨花落尽子规啼，闻道龙标过五溪。<br>
我寄愁心与明月，随风直到夜郎西。</p>
<h2 id="次北固山下">《次北固山下》</h2>
<p>唐·王湾<br>
客路青山外，行舟绿水前。<br>
潮平两岸阔，风正一帆悬。<br>
海日生残夜，江春入旧年。<br>
乡书何处达？归雁洛阳边。</p>
<h2 id="天净沙秋思">《天净沙·秋思》</h2>
<p>元·马致远<br>
枯藤老树昏鸦，小桥流水人家，古道西风瘦马。夕阳西下，断肠人在天涯。</p>
<h2 id="世说新语二则">《世说新语》二则</h2>
<p>咏雪<br>
谢太傅寒雪日内集，与儿女讲论文义。俄而雪骤，公欣然曰：“白雪纷纷何所似？”兄子胡儿曰：“撒盐空中差可拟。”兄女曰：“未若柳絮因风起。”公大笑乐。即公大兄无奕女，左将军王凝之妻也。</p>
<p>陈太丘与友期行<br>
陈太丘与友期行，期日中。过中不至，太丘舍去，去后乃至。元方时年七岁，门外戏。客问元方：“尊君在不？”答曰：“待君久不至，已去。”友人便怒曰：“非人哉！与人期行，相委而去。”元方曰：“君与家君期日中。日中不至，则是无信；对子骂父，则是无礼。”友人惭，下车引之。元方入门不顾。</p>
<p>《论语》十二章<br>
子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”《学而》<br>
曾子曰：“吾日三省吾身：为人谋而不忠乎？与朋友交而不信乎？传不习乎？”《学而》<br>
子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”《为政》<br>
子曰：“温故而知新，可以为师矣。”《为政》<br>
子曰：“学而不思则罔，思而不学则殆。”《为政》<br>
子曰：“贤哉，回也！一箪食，一瓢饮，在陋巷，人不堪其忧，回也不改其乐。贤哉，回也！”《雍也》<br>
子曰：“知之者不如好之者，好之者不如乐之者。”《雍也》<br>
子曰：“饭疏食，饮水，曲肱而枕之，乐亦在其中矣。不义而富且贵，于我如浮云。”《述而》<br>
子曰：“三人行，必有我师焉。择其善者而从之，其不善者而改之。”《述而》<br>
子在川上曰：“逝者如斯夫，不舍昼夜。”《子罕》<br>
子曰：“三军可夺帅也，匹夫不可夺志也。”《子罕》<br>
子夏曰：“博学而笃志，切问而近思，仁在其中矣。”《子张》</p>
<h2 id="峨眉山月歌">峨眉山月歌</h2>
<p>唐 李白<br>
峨眉山月半轮秋，影入平羌江水流。<br>
夜发清溪向三峡，思君不见下渝州。</p>
<h2 id="江南逢李龟年">江南逢李龟年</h2>
<p>杜甫<br>
岐王宅里寻常见，崔九堂前几度闻。<br>
正是江南好风景，落花时节又逢君。</p>
<h2 id="行军九日思长安故园">行军九日思长安故园</h2>
<p>岑参<br>
强欲登高去，无人送酒来。<br>
遥怜故园菊，应傍战场开。</p>
<h2 id="夜上受降城闻笛">夜上受降城闻笛</h2>
<p>李益<br>
回乐烽前沙似雪，受降城外月如霜。<br>
不知何处吹芦管，一夜征人尽望乡。</p>
<h2 id="诫子书">诫子书</h2>
<p>诸葛亮<br>
夫君子之行，静以修身，俭以养德。非淡泊无以明志，非宁静无以致远。夫学须静也，才须学也，非学无以广才，非志无以成学。淫慢不能励精，险躁则不能治性。年与时驰，意与日去，遂成枯落，多不接世，悲守穷庐，将复何及！</p>
<h2 id="狼">狼</h2>
<p>清·蒲松龄<br>
一屠晚归，担中肉尽，止有剩骨。途中两狼，缀行甚远。<br>
屠惧，投以骨。一狼得骨止，一狼仍从。复投之，后狼止而前狼又至。骨已尽矣，而两狼之并驱如故。<br>
屠大窘，恐前后受其敌。顾野有麦场，场主积薪其中，苫蔽成丘。屠乃奔倚其下，弛担持刀。狼不敢前，眈眈相向。<br>
少时，一狼径去，其一犬坐于前。久之，目似瞑，意暇甚。屠暴起，以刀劈狼首，又数刀毙之。方欲行，转视积薪后，一狼洞其中，意将隧入以攻其后也。身已半入，止露尻尾。屠自后断其股，亦毙之。乃悟前狼假寐，盖以诱敌。<br>
狼亦黠矣，而顷刻两毙，禽兽之变诈几何哉？止增笑耳。</p>
<h2 id="寓言四则">寓言四则</h2>
<h2 id="穿井得一人">穿井得一人</h2>
<p>《吕氏春秋》<br>
宋之丁氏，家无井而出溉汲，常一人居外。及其家穿井，告人曰：“吾穿井得一人。”有闻而传之者：“丁氏穿井得一人。”国人道之，闻之于宋君。宋君令人问之于丁氏。丁氏对曰：“得一人之使，非得一人于井中也。”求闻之若此，不若无闻也。</p>
<h2 id="杞人忧天">杞人忧天</h2>
<p>《列子》<br>
杞国有人忧天地崩坠，身亡所寄，废寝食者。<br>
又有忧彼之所忧者，因往晓之，曰：“天，积气耳，亡处亡气。若屈伸呼吸，终日在天中行止，奈何忧崩坠乎？”<br>
其人曰：“天果积气，日月星宿，不当坠邪？”<br>
晓之者曰：“日月星宿，亦积气中之有光耀者，只使坠，亦不能有所中伤。”<br>
其人曰：“奈地坏何？”<br>
晓者曰：“地，积块耳，充塞四虚，亡处亡块。若躇步跐蹈，终日在地上行止，奈何忧其坏？”<br>
其人舍然大喜，晓之者亦舍然大喜。</p>
<h2 id="秋词其一">秋词（其一)</h2>
<p>唐·刘禹锡<br>
自古逢秋悲寂寥，我言秋日胜春朝。<br>
晴空一鹤排云上，便引诗情到碧霄。</p>
<h2 id="夜雨寄北">夜雨寄北</h2>
<p>唐·李商隐<br>
君问归期未有期，巴山夜雨涨秋池。<br>
何当共剪西窗烛，却话巴山夜雨时。</p>
<h2 id="十一月四日风雨大作其二">十一月四日风雨大作（其二）</h2>
<p>宋·陆游<br>
僵卧孤村不自哀，尚思为国戍轮台。<br>
夜阑卧听风吹雨，铁马冰河入梦来。<br>
潼关<br>
清·谭嗣同<br>
终古高云簇此城，秋风吹散马蹄声。<br>
河流大野犹嫌束，山入潼关不解平。</p>
<h2 id="部编版七年级下">部编版七年级（下）</h2>
<h2 id="孙权劝学">孙权劝学</h2>
<p>节选自《资治通鉴》<br>
初，权谓吕蒙曰：“卿今当涂掌事，不可不学！”蒙辞以军中多务。权曰：“孤岂欲卿治经为博士邪！但当涉猎，见往事耳。卿言多务，孰若孤？孤常读书，自以为大有所益。”蒙乃始就学。及鲁肃过寻阳，与蒙论议，大惊曰：“卿今者才略，非复吴下阿蒙！”蒙曰：“士别三日，即更刮目相待，大兄何见事之晚乎！”肃遂拜蒙母，结友而别。</p>
<h2 id="木兰诗">木兰诗</h2>
<p>选自《乐府诗集》<br>
唧唧复唧唧，木兰当户织。不闻机杼声，唯闻女叹息。<br>
问女何所思，问女何所忆。女亦无所思，女亦无所忆。昨夜见军帖，可汗大点兵，军书十二卷，卷卷有爷名。阿爷无大儿，木兰无长兄，愿为市鞍马，从此替爷征。<br>
东市买骏马，西市买鞍鞯，南市买辔头，北市买长鞭。旦辞爷娘去，暮宿黄河边，不闻爷娘唤女声，但闻黄河流水鸣溅溅。旦辞黄河去，暮至黑山头，不闻爷娘唤女声，但闻燕山胡骑鸣啾啾。<br>
万里赴戎机，关山度若飞。朔气传金柝，寒光照铁衣。将军百战死，壮士十年归。<br>
归来见天子，天子坐明堂。策勋十二转，赏赐百千强。可汗问所欲，木兰不用尚书郎，愿驰千里足，送儿还故乡。<br>
爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。开我东阁门，坐我西阁床，脱我战时袍，著我旧时裳。当窗理云鬓，对镜帖花黄。出门看火伴，火伴皆惊忙：同行十二年，不知木兰是女郎。<br>
雄兔脚扑朔，雌兔眼迷离；双兔傍地走，安能辨我是雄雌？</p>
<h2 id="卖油翁">卖油翁</h2>
<p>宋·欧阳修<br>
陈康肃公善射，当世无双，公亦以此自矜。尝射于家圃，有卖油翁释担而立，睨之久而不去。见其发矢十中八九，但微颔之。<br>
康肃问曰：”汝亦知射乎？吾射不亦精乎？”翁曰：”无他，但手熟尔。”康肃忿然曰：”尔安敢轻吾射！”翁曰：”以我酌油知之。”乃取一葫芦置于地，以钱覆其口，徐以杓酌油沥之，自钱孔入，而钱不湿。因曰：”我亦无他，惟手熟尔。”康肃笑而遣之。</p>
<h2 id="竹里馆">竹里馆</h2>
<p>唐·王维<br>
独坐幽篁里，弹琴复长啸。<br>
深林人不知，明月来相照。</p>
<h2 id="春夜洛城闻笛">春夜洛城闻笛</h2>
<p>唐·李白<br>
谁家玉笛暗飞声，散入春风满洛城。<br>
此夜曲中闻折柳，何人不起故园情。</p>
<h2 id="逢入京使">逢入京使</h2>
<p>唐·岑参<br>
故园东望路漫漫，双袖龙钟泪不干。<br>
马上相逢无纸笔，凭君传语报平安。</p>
<h2 id="晚春">晚春</h2>
<p>唐·韩愈<br>
草树知春不久归，百般红紫斗芳菲。<br>
杨花榆荚无才思，惟解漫天作雪飞。</p>
<h2 id="短文两篇">短文两篇</h2>
<h2 id="陋室铭">陋室铭</h2>
<p>唐·刘禹锡<br>
山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：何陋之有？</p>
<h2 id="爱莲说">爱莲说</h2>
<p>宋·周敦颐<br>
水陆草木之花，可爱者甚蕃。晋陶渊明独爱菊。自李唐来，世人甚爱牡丹。予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。<br>
予谓菊，花之隐逸者也；牡丹，花之富贵者也；莲，花之君子者也。噫！菊之爱，陶后鲜有闻。莲之爱，同予者何人?牡丹之爱，宜乎众矣!</p>
<h2 id="登幽州台歌">登幽州台歌</h2>
<p>唐·陈子昂<br>
前不见古人，后不见来者。<br>
念天地之悠悠，独怆然而涕下。</p>
<h2 id="望岳">望岳</h2>
<p>唐·杜甫<br>
岱宗夫如何？齐鲁青未了。<br>
造化钟神秀，阴阳割昏晓。<br>
荡胸生曾云，决眦入归鸟。<br>
会当凌绝顶，一览众山小。</p>
<h2 id="登飞来峰">登飞来峰</h2>
<p>宋·王安石<br>
飞来山上千寻塔，闻说鸡鸣见日升。<br>
不畏浮云遮望眼，只缘身在最高层。</p>
<h2 id="游山西村">游山西村</h2>
<p>宋·陆游<br>
莫笑农家腊酒浑，丰年留客足鸡豚。<br>
山重水复疑无路，柳暗花明又一村。<br>
箫鼓追随春社近，衣冠简朴古风存。<br>
从今若许闲乘月，拄杖无时夜叩门。</p>
<h2 id="己亥杂诗其五">己亥杂诗（其五）</h2>
<p>清·龚自珍<br>
浩荡离愁白日斜，吟鞭东指即天涯。<br>
落红不是无情物，化作春泥更护花。</p>
<h2 id="河中石兽">河中石兽</h2>
<p>清·纪昀<br>
沧州南一寺临河干，山门圮于河，二石兽并沉焉。阅十余岁，僧募金重修，求二石兽于水中，竟不可得。以为顺流下矣，棹数小舟，曳铁钯，寻十余里，无迹。<br>
一讲学家设帐寺中，闻之笑曰：“尔辈不能究物理，是非木杮，岂能为暴涨携之去？乃石性坚重，沙性松浮，湮于沙上，渐沉渐深耳。沿河求之，不亦颠乎？”众服为确论。<br>
一老河兵闻之，又笑曰：“凡河中失石，当求之于上流。盖石性坚重，沙性松浮，水不能冲石，其反激之力，必于石下迎水处啮沙为坎穴，渐激渐深，至石之半，石必倒掷坎穴中。如是再啮，石又再转。转转不已，遂反溯流逆上矣。求之下流，固颠；求之地中，不更颠乎？”如其言，果得于数里外。<br>
然则天下之事，但知其一，不知其二者多矣，可据理臆断欤？</p>
<h2 id="泊秦淮">泊秦淮</h2>
<p>唐·杜牧<br>
烟笼寒水月笼沙，夜泊秦淮近酒家。<br>
商女不知亡国恨，隔江犹唱后庭花。</p>
<h2 id="贾生">贾生</h2>
<p>唐·李商隐<br>
宣室求贤访逐臣，贾生才调更无伦。<br>
可怜夜半虚前席，不问苍生问鬼神。</p>
<h2 id="过松源晨炊漆公店其五">过松源晨炊漆公店（其五）</h2>
<p>宋·杨万里<br>
莫言下岭便无难，赚得行人错喜欢。<br>
正入万山围子里，一山放出一山拦。<br>
约客<br>
宋·赵师秀<br>
黄梅时节家家雨，青草池塘处处蛙。<br>
有约不来过夜半，闲敲棋子落灯花。</p>
<h2 id="部编版八年级上">部编版八年级（上）</h2>
<h2 id="三峡">三峡</h2>
<p>北魏·郦道元<br>
自三峡七百里中，两岸连山，略无阙处。重岩叠嶂，隐天蔽日。自非亭午夜分，不见曦月。<br>
至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。<br>
春冬之时，则素湍绿潭，回清倒影。绝巘多生怪柏，悬泉瀑布，飞漱其间，清荣峻茂，良多趣味。<br>
每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳。”</p>
<h2 id="短文两篇-2">短文两篇</h2>
<h2 id="答谢中书书">答谢中书书</h2>
<p>南朝·陶弘景<br>
山川之美，古来共谈。高峰入云，清流见底。两岸石壁，五色交辉。青林翠竹，四时俱备。晓雾将歇，猿鸟乱鸣；夕日欲颓，沉鳞竞跃。实是欲界之仙都。自康乐以来，未复有能与其奇者。</p>
<h2 id="记承天寺夜游">记承天寺夜游</h2>
<p>宋·苏轼<br>
元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民。怀民亦未寝，相与步于中庭。庭下如积水空明，水中藻、荇交横，盖竹柏影也。何夜无月？何处无竹柏？但少闲人如吾两人者耳。</p>
<h2 id="与朱元思书">与朱元思书</h2>
<p>南朝·吴均<br>
风烟俱净，天山共色。从流飘荡，任意东西。自富阳至桐庐一百许里，奇山异水，天下独绝。<br>
水皆缥碧，千丈见底。游鱼细石，直视无碍。急湍甚箭，猛浪若奔。<br>
夹岸高山，皆生寒树，负势竞上，互相轩邈，争高直指，千百成峰。泉水激石，泠泠作响；好鸟相鸣，嘤嘤成韵。蝉则千转不穷，猿则百叫无绝。鸢飞戾天者，望峰息心；经纶世务者，窥谷忘反。横柯上蔽，在昼犹昏；疏条交映，有时见日。</p>
<h2 id="野望">野望</h2>
<p>唐·王绩<br>
东皋薄暮望，徙倚欲何依。<br>
树树皆秋色，山山唯落晖。<br>
牧人驱犊返，猎马带禽归。<br>
相顾无相识，长歌怀采薇。<br>
黄鹤楼<br>
唐·崔颢<br>
昔人已乘黄鹤去，此地空余黄鹤楼。<br>
黄鹤一去不复返，白云千载空悠悠。<br>
晴川历历汉阳树，芳草萋萋鹦鹉洲。<br>
日暮乡关何处是？烟波江上使人愁。</p>
<h2 id="使至塞上">使至塞上</h2>
<p>唐·王维<br>
单车欲问边，属国过居延。<br>
征蓬出汉塞，归雁入胡天。<br>
大漠孤烟直，长河落日圆。<br>
萧关逢候骑，都护在燕然。</p>
<h2 id="渡荆门送别">渡荆门送别</h2>
<p>唐·李白<br>
渡远荆门外，来从楚国游。<br>
山随平野尽，江入大荒流。<br>
月下飞天镜，云生结海楼。<br>
仍怜故乡水，万里送行舟。</p>
<h2 id="钱塘湖春行">钱塘湖春行</h2>
<p>唐·白居易<br>
孤山寺北贾亭西，水面初平云脚低。<br>
几处早莺争暖树，谁家新燕啄春泥。<br>
乱花渐欲迷人眼，浅草才能没马蹄。<br>
最爱湖东行不足，绿杨阴里白沙堤。</p>
<h2 id="庭中有奇树">庭中有奇树</h2>
<p>选自《古诗十九首》<br>
庭中有奇树，绿叶发华滋。<br>
攀条折其荣，将以遗所思。<br>
馨香盈怀袖，路远莫致之。<br>
此物何足贵？但感别经时。</p>
<h2 id="龟虽寿">龟虽寿</h2>
<p>曹操<br>
神龟虽寿，犹有竟时；<br>
腾蛇乘雾，终为土灰。<br>
老骥伏枥，志在千里；<br>
烈士暮年，壮心不已。<br>
盈缩之期，不但在天；<br>
养怡之福，可得永年。<br>
幸甚至哉，歌以咏志。</p>
<h2 id="赠从弟其二">赠从弟（其二）</h2>
<p>魏·刘桢<br>
亭亭山上松，瑟瑟谷中风。<br>
风声一何盛，松枝一何劲！<br>
冰霜正惨凄，终岁常端正。<br>
岂不罹凝寒？松柏有本性。</p>
<h2 id="梁甫行">梁甫行</h2>
<p>三国·曹植<br>
八方各异气，千里殊风雨。<br>
剧哉边海民，寄身于草野。<br>
妻子象禽兽，行止依林阻。<br>
柴门何萧条，狐兔翔我宇。</p>
<h2 id="孟子三章">《孟子》三章</h2>
<p>得道多助，失道寡助<br>
天时不如地利，地利不如人和。三里之城，七里之郭，环而攻之而不胜。夫环而攻之，必有得天时者矣，然而不胜者，是天时不如地利也。城非不高也，池非不深也，兵革非不坚利也，米粟非不多也，委而去之，是地利不如人和也。故曰：域民不以封疆之界，固国不以山溪之险，威天下不以兵革之利。得道者多助，失道者寡助。寡助之至，亲戚畔之；多助之至，天下顺之。以天下之所顺，攻亲戚之所畔，故君子有不战，战必胜矣。</p>
<p>富贵不能淫<br>
景春曰：“公孙衍、张仪岂不诚大丈夫哉？一怒而诸侯惧，安居而天下熄。”<br>
孟子曰：“是焉得为大丈夫乎？子未学礼乎？丈夫之冠也，父命之；女子之嫁也，母命之，往送之门，戒之曰：‘往之女家，必敬必戒，无违夫子！’以顺为正者，妾妇之道也。居天下之广居，立天下之正位，行天下之大道。得志，与民由之；不得志，独行其道。富贵不能淫，贫贱不能移，威武不能屈，此之谓大丈夫。”</p>
<p>生于忧患，死于安乐<br>
舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。<br>
人恒过，然后能改；困于心，衡于虑，而后作；征于色，发于声，而后喻。入则无法家拂士，出则无敌国外患者，国恒亡。然后知生于忧患而死于安乐也。</p>
<h2 id="愚公移山">愚公移山</h2>
<p>战国·列子<br>
太行、王屋二山，方七百里，高万仞，本在冀州之南，河阳之北。<br>
北山愚公者，年且九十，面山而居。惩山北之塞，出入之迂也，聚室而谋曰：“吾与汝毕力平险，指通豫南，达于汉阴，可乎？”杂然相许。其妻献疑曰：“以君之力，曾不能损魁父之丘，如太行、王屋何？且焉置土石？”杂曰：“投诸渤海之尾，隐土之北。”遂率子孙荷担者三夫，叩石垦壤，箕畚运于渤海之尾。邻人京城氏之孀妻有遗男，始龀，跳往助之。寒暑易节，始一返焉。<br>
河曲智叟笑而止之曰：“甚矣，汝之不惠！以残年余力，曾不能毁山之一毛，其如土石何？”北山愚公长息曰：“汝心之固，固不可彻，曾不若孀妻弱子。虽我之死，有子存焉；子又生孙，孙又生子；子又有子，子又有孙；子子孙孙无穷匮也，而山不加增，何苦而不平？”河曲智叟亡以应。<br>
操蛇之神闻之，惧其不已也，告之于帝。帝感其诚，命夸娥氏二子负二山，一厝朔东，一厝雍南。自此，冀之南，汉之阴，无陇断焉。</p>
<h2 id="周亚夫军细柳">周亚夫军细柳</h2>
<p>汉·司马迁<br>
文帝之后六年，匈奴大入边。乃以宗正刘礼为将军，军霸上；祝兹侯徐厉为将军，军棘门；以河内守亚夫为将军，军细柳；以备胡。<br>
上自劳军。至霸上及棘门军，直驰入，将以下骑送迎。已而之细柳军，军士吏被甲，锐兵刃，彀弓弩，持满。天子先驱至，不得入。先驱曰：“天子且至！”军门都尉曰：“将军令曰：‘军中闻将军令，不闻天子之诏。’”居无何，上至，又不得入。于是上乃使使持节诏将军：“吾欲入劳军。”亚夫乃传言开壁门。壁门士吏谓从属车骑曰：“将军约，军中不得驱驰。”于是天子乃按辔徐行。至营，将军亚夫持兵揖曰：“介胄之士不拜，请以军礼见。”天子为动，改容式车，使人称谢：“皇帝敬劳将军。”成礼而去。<br>
既出军门，群臣皆惊。文帝曰：“嗟呼，此真将军矣！曩者霸上、棘门军，若儿戏耳，其将固可袭而虏也。至于亚夫，可得而犯邪！”称善者久之。</p>
<h2 id="饮酒其五">饮酒（其五）</h2>
<p>东晋·陶渊明<br>
结庐在人境，而无车马喧。<br>
问君何能尔？心远地自偏。<br>
采菊东篱下，悠然见南山。<br>
山气日夕佳，飞鸟相与还。<br>
此中有真意，欲辨已忘言。</p>
<h2 id="春望">春望</h2>
<p>唐·杜甫<br>
国破山河在，城春草木深。<br>
感时花溅泪，恨别鸟惊心。<br>
烽火连三月，家书抵万金。<br>
白头搔更短，浑欲不胜簪。</p>
<h2 id="雁门太守行">雁门太守行</h2>
<p>唐·李贺<br>
黑云压城城欲摧，甲光向日金鳞开。<br>
角声满天秋色里，塞上燕脂凝夜紫。<br>
半卷红旗临易水，霜重鼓寒声不起。<br>
报君黄金台上意，提携玉龙为君死。</p>
<h2 id="赤壁">赤壁</h2>
<p>唐·杜牧<br>
折戟沉沙铁未销，自将磨洗认前朝。<br>
东风不与周郎便，铜雀春深锁二乔。</p>
<h2 id="渔家傲天接云涛连晓雾">渔家傲（天接云涛连晓雾）</h2>
<p>宋·李清照<br>
天接云涛连晓雾，星河欲转千帆舞。仿佛梦魂归帝所，闻天语，殷勤问我归何处。<br>
我报路长嗟日暮，学诗谩有惊人句。九万里风鹏正举。风休住，蓬舟吹取三山去！</p>
<h2 id="浣溪沙一曲新词酒一杯">浣溪沙（一曲新词酒一杯）</h2>
<p>宋·晏殊<br>
一曲新词酒一杯，去年天气旧亭台。夕阳西下几时回？<br>
无可奈何花落去，似曾相识燕归来。小园香径独徘徊。</p>
<h2 id="采桑子轻舟短棹西湖好">采桑子（轻舟短棹西湖好）</h2>
<p>宋·欧阳修<br>
轻舟短棹西湖好，绿水逶迤，芳草长堤，隐隐笙歌处处随。<br>
无风水面琉璃滑，不觉船移，微动涟漪，惊起沙禽掠岸飞。</p>
<h2 id="相见欢金陵城上西楼">相见欢（金陵城上西楼）</h2>
<p>宋·朱敦儒<br>
金陵城上西楼，倚清秋。万里夕阳垂地大江流。<br>
中原乱，簪缨散，几时收？试倩悲风吹泪过扬州。</p>
<h2 id="如梦令常记溪亭日暮">如梦令（常记溪亭日暮）</h2>
<p>李清照<br>
常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。</p>
<h2 id="部编版八年级下">部编版八年级（下）</h2>
<h2 id="桃花源记">桃花源记</h2>
<p>东晋·陶渊明<br>
晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷。渔人甚异之，复前行，欲穷其林。<br>
林尽水源，便得一山，山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田、美池、桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。<br>
见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：“不足为外人道也。”<br>
既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。<br>
南阳刘子骥，高尚士也，闻之，欣然规往。未果，寻病终。后遂无问津者。</p>
<h2 id="小石潭记">小石潭记</h2>
<p>唐·柳宗元<br>
从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。<br>
潭中鱼可百许头，皆若空游无所依。日光下澈，影布石上，佁然不动；俶尔远逝，往来翕忽。似与游者相乐。<br>
潭西南而望，斗折蛇行，明灭可见。其岸势犬牙差互，不可知其源。<br>
坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。<br>
同游者：吴武陵，龚古，余弟宗玄。隶而从者，崔氏二小生，曰恕己，曰奉壹。</p>
<h2 id="核舟记">核舟记</h2>
<p>明·魏学洢<br>
明有奇巧人曰王叔远，能以径寸之木，为宫室、器皿、人物，以至鸟兽、木石，罔不因势象形，各具情态。尝贻余核舟一，盖大苏泛赤壁云。<br>
舟首尾长约八分有奇，高可二黍许。中轩敞者为舱，箬篷覆之。旁开小窗，左右各四，共八扇。启窗而观，雕栏相望焉。闭之，则右刻“山高月小，水落石出”，左刻“清风徐来，水波不兴”，石青糁之。<br>
船头坐三人，中峨冠而多髯者为东坡，佛印居右，鲁直居左。苏黄共阅一手卷；东坡右手执卷端，左手抚鲁直背；鲁直左手执卷末，右手指卷，如有所语。东坡现右足，鲁直现左足，各微侧；其两膝相比者，各隐卷底衣褶中。佛印绝类弥勒，袒胸露乳，矫首昂视，神情与苏、黄不属。卧右膝，诎右臂支船，而竖其左膝，左臂挂念珠倚之——珠可历历数也。<br>
舟尾横卧一楫。楫左右舟子各一人。居右者椎髻仰面，左手倚一衡木，右手攀右趾，若啸呼状。居左者右手执蒲葵扇，左手抚炉，炉上有壶，其人视端容寂，若听茶声然。<br>
其船背稍夷，则题名其上，文曰“天启壬戌秋日，虞山王毅叔远甫刻”，细若蚊足，钩画了了，其色墨。又用篆章一，文曰“初平山人”，其色丹。<br>
通计一舟：为人五，为窗八，为箬篷，为楫，为炉，为壶，为手卷，为念珠各一；对联、题名并篆文，为字共三十有四。而计其长曾不盈寸，盖简桃核修狭者为之。嘻，技亦灵怪矣哉！</p>
<h2 id="诗经两首">《诗经》两首</h2>
<p>关雎<br>
诗经<br>
关关雎鸠，在河之洲。<br>
窈窕淑女，君子好逑。<br>
参差荇菜，左右流之。<br>
窈窕淑女，寤寐求之。<br>
求之不得，寤寐思服。<br>
悠哉悠哉，辗转反侧。<br>
参差荇菜，左右采之。<br>
窈窕淑女，琴瑟友之。<br>
参差荇菜，左右芼之。<br>
窈窕淑女，钟鼓乐之。</p>
<p>蒹葭<br>
诗经<br>
蒹葭苍苍，白露为霜。<br>
所谓伊人，在水一方。<br>
溯洄从之，道阻且长。<br>
溯游从之，宛在水中央。<br>
蒹葭萋萋，白露未晞。<br>
所谓伊人，在水之湄。<br>
溯洄从之，道阻且跻。<br>
溯游从之，宛在水中坻。<br>
蒹葭采采，白露未已。<br>
所谓伊人，在水之涘。<br>
溯洄从之，道阻且右。<br>
溯游从之，宛在水中沚。</p>
<p>式微<br>
诗经<br>
式微式微，胡不归？<br>
微君之故，胡为乎中露？<br>
式微式微，胡不归？<br>
微君之躬，胡为乎泥中？</p>
<p>子衿<br>
诗经<br>
青青子衿，悠悠我心。<br>
纵我不往，子宁不嗣音？<br>
青青子佩，悠悠我思。<br>
纵我不往，子宁不来？<br>
挑兮达兮，在城阙兮。<br>
一日不见，如三月兮。</p>
<h2 id="送杜少府之任蜀州">送杜少府之任蜀州</h2>
<p>唐·王勃<br>
城阙辅三秦，风烟望五津。<br>
与君离别意，同是宦游人。<br>
海内存知己，天涯若比邻。<br>
无为在歧路，儿女共沾巾。</p>
<h2 id="望洞庭湖赠张丞相">望洞庭湖赠张丞相</h2>
<p>唐·孟浩然<br>
八月湖水平，涵虚混太清。<br>
气蒸云梦泽，波撼岳阳城。<br>
欲济无舟楫，端居耻圣明。<br>
坐观垂钓者，徒有羡鱼情。</p>
<h2 id="庄子二则">庄子二则</h2>
<p>北冥有鱼<br>
北冥有鱼，其名为鲲。鲲之大，不知其几千里也；化而为鸟，其名为鹏。鹏之背，不知其几千里也；怒而飞，其翼若垂天之云。是鸟也，海运则将徙于南冥。南冥者，天池也。《齐谐》者，志怪者也。《谐》之言曰：“鹏之徙于南冥也，水击三千里，抟扶摇而上者九万里，去以六月息者也。”野马也，尘埃也，生物之以息相吹也。天之苍苍，其正色邪？其远而无所至极邪？其视下也，亦若是则已矣。</p>
<p>庄子与惠子游于濠梁之上<br>
庄子与惠子游于濠梁之上。庄子曰：“鯈鱼出游从容，是鱼之乐也。”惠子曰：“子非鱼，安知鱼之乐？”庄子曰：“子非我，安知我不知鱼之乐？”惠子曰：“我非子，固不知子矣；子固非鱼也，子之不知鱼之乐，全矣！”庄子曰：“请循其本。子曰‘汝安知鱼乐’云者，既已知吾知之而问我，我知之濠上也。”</p>
<h2 id="礼记二则">《礼记》二则</h2>
<p>虽有佳肴<br>
虽有佳肴，弗食，不知其旨也；虽有至道，弗学，不知其善也。是故学然后知不足，教然后知困。知不足，然后能自反也；知困，然后能自强也。故曰：教学相长也。《兑命》曰：“学学半，”其此之谓乎！</p>
<p>大道之行也<br>
大道之行也，天下为公，选贤与能，讲信修睦。故人不独亲其亲，不独子其子，使老有所终，壮有所用，幼有所长，矜、寡、孤、独、废疾者皆有所养，男有分，女有归。货恶其弃于地也， 不必藏于己；力恶其不出于身也，不必为己。是故谋闭而不兴，盗窃乱贼而不作，故外户而不闭，是谓大同。</p>
<h2 id="马说">马说</h2>
<p>唐·韩愈<br>
世有伯乐，然后有千里马。千里马常有，而伯乐不常有。故虽有名马，祇辱于奴隶人之手，骈死于槽枥之间，不以千里称也。<br>
马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也。<br>
策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！</p>
<h2 id="石壕吏">石壕吏</h2>
<p>杜甫<br>
暮投石壕村，有吏夜捉人。老翁逾墙走，老妇出门看。<br>
吏呼一何怒，妇啼一何苦！<br>
听妇前致词：三男邺城戍。一男附书至，二男新战死。存者且偷生，死者长已矣！室中更无人，惟有乳下孙。有孙母未去，出入无完裙。老妪力虽衰，请从吏夜归，急应河阳役，犹得备晨炊。<br>
夜久语声绝，如闻泣幽咽。天明登前途，独与老翁别。</p>
<h2 id="茅屋为秋风所破歌">茅屋为秋风所破歌</h2>
<p>唐·杜甫<br>
八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。<br>
南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。<br>
俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻！<br>
安得广厦千万间，大庇天下寒士俱欢颜！风雨不动安如山。呜呼！何时眼前突兀见此屋，吾庐独破受冻死亦足！</p>
<h2 id="卖炭翁">卖炭翁</h2>
<p>唐·白居易<br>
卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营？身上衣裳口中食。可怜身上衣正单，心忧炭贱愿天寒。夜来城外一尺雪，晓驾炭车辗冰辙。牛困人饥日已高，市南门外泥中歇。<br>
翩翩两骑来是谁？黄衣使者白衫儿。手把文书口称敕，回车叱牛牵向北。一车炭，千余斤，宫使驱将惜不得。半匹红绡一丈绫，系向牛头充炭直。</p>
<h2 id="题破山寺后禅院">题破山寺后禅院</h2>
<p>唐·常建<br>
清晨入古寺，初日照高林。<br>
曲径通幽处，禅房花木深。<br>
山光悦鸟性，潭影空人心。<br>
万籁此都寂，但余钟磬音。</p>
<h2 id="送友人">送友人</h2>
<p>唐·李白<br>
青山横北郭，白水绕东城。<br>
此地一为别，孤篷万里征。<br>
浮云游子意，落日故人情。<br>
挥手自兹去，萧萧班马鸣。</p>
<h2 id="卜算子黄州定慧院寓居作">卜算子·黄州定慧院寓居作</h2>
<p>宋·苏轼<br>
缺月挂疏桐，漏断人初静。谁见幽人独往来，缥缈孤鸿影。<br>
惊起却回头，有恨无人省。拣尽寒枝不肯栖，寂寞沙洲冷。</p>
<h2 id="卜算子咏梅">卜算子·咏梅</h2>
<p>宋·陆游<br>
驿外断桥边，寂寞开无主。已是黄昏独自愁，更着风和雨。<br>
无意苦争春，一任群芳妒。零落成泥碾作尘，只有香如故。</p>
<h2 id="部编版九年级上">部编版九年级（上）</h2>
<h2 id="沁园春雪">沁园春·雪</h2>
<p>毛泽东<br>
北国风光，千里冰封，万里雪飘。<br>
望长城内外，惟余莽莽；大河上下，顿失滔滔。<br>
山舞银蛇，原驰蜡象，欲与天公试比高。<br>
须晴日，看红装素裹，分外妖娆。<br>
江山如此多娇，引无数英雄竞折腰。<br>
惜秦皇汉武，略输文采；唐宗宋祖，稍逊风骚。<br>
一代天骄，成吉思汗，只识弯弓射大雕。<br>
俱往矣，数风流人物，还看今朝。</p>
<h2 id="岳阳楼记">岳阳楼记</h2>
<p>宋·范仲淹<br>
庆历四年春，滕子京谪守巴陵郡。越明年，政通人和，百废具兴，乃重修岳阳楼，增其旧制，刻唐贤今人诗赋于其上，属予作文以记之。<br>
予观夫巴陵胜状，在洞庭一湖。衔远山，吞长江，浩浩汤汤，横无际涯；朝晖夕阴，气象万千，此则岳阳楼之大观也，前人之述备矣。然则北通巫峡，南极潇湘，迁客骚人，多会于此，览物之情，得无异乎?<br>
若夫淫雨霏霏，连月不开，阴风怒号，浊浪排空，日星隐曜，山岳潜形，商旅不行，樯倾楫摧，薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。<br>
至若春和景明，波澜不惊，上下天光，一碧万顷；沙鸥翔集，锦鳞游泳；岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。<br>
嗟夫！予尝求古仁人之心，或异二者之为，何哉？不以物喜，不以己悲，居庙堂之高则忧其民，处江湖之远则忧其君。是进亦忧，退亦忧。然则何时而乐耶？其必曰“先天下之忧而忧，后天下之乐而乐”乎！噫！微斯人，吾谁与归？时六年九月十五日。<br>
醉翁亭记<br>
宋·欧阳修<br>
环滁皆山也。其西南诸峰，林壑尤美，望之蔚然而深秀者，琅琊也。山行六七里，渐闻水声潺潺，而泻出于两峰之间者，酿泉也。峰回路转，有亭翼然临于泉上者，醉翁亭也。作亭者谁？山之僧曰智仙也。名之者谁？太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。<br>
若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。<br>
至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥，酿泉为酒，泉香而酒洌；山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。<br>
已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐；人知从太守游而乐，而不知太守之乐其乐也。醉能同其乐，醒能述以文者，太守也。太守谓谁？庐陵欧阳修也。</p>
<h2 id="湖心亭看雪">湖心亭看雪</h2>
<p>明·张岱<br>
崇祯五年十二月，余住西湖。大雪三日，湖中人鸟声俱绝。是日更定矣，余拏一小舟，拥毳衣炉火，独往湖心亭看雪。雾凇沆砀，天与云与山与水，上下一白。湖上影子，惟长堤一痕、湖心亭一点、与余舟一芥、舟中人两三粒而已。<br>
到亭上，有两人铺毡对坐，一童子烧酒，炉正沸。见余大喜，曰：“湖中焉得更有此人！”拉余同饮。余强饮三大白而别。问其姓氏，是金陵人，客此。及下船，舟子喃喃曰：“莫说相公痴，更有痴似相公者！”</p>
<h2 id="行路难其一">行路难（其一）</h2>
<p>唐·李白<br>
金樽清酒斗十千，玉盘珍羞直万钱。<br>
停杯投箸不能食，拔剑四顾心茫然。<br>
欲渡黄河冰塞川，将登太行雪满山。<br>
闲来垂钓碧溪上，忽复乘舟梦日边。<br>
行路难，行路难，多歧路，今安在？<br>
长风破浪会有时，直挂云帆济沧海。<br>
酬乐天扬州初逢席上见赠<br>
唐·刘禹锡<br>
巴山楚水凄凉地，二十三年弃置身。<br>
怀旧空吟闻笛赋，到乡翻似烂柯人。<br>
沉舟侧畔千帆过，病树前头万木春。<br>
今日听君歌一曲，暂凭杯酒长精神。</p>
<h2 id="水调歌头明月几时有">水调歌头（明月几时有）</h2>
<p>宋·苏轼<br>
丙辰中秋，欢饮达旦，大醉，作此篇，兼怀子由。<br>
明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。<br>
转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。</p>
<h2 id="月夜忆舍弟">月夜忆舍弟</h2>
<p>唐·杜甫<br>
戍鼓断人行，边秋一雁声。<br>
露从今夜白，月是故乡明。<br>
有弟皆分散，无家问死生。<br>
寄书长不达，况乃未休兵。</p>
<h2 id="长沙过贾谊宅">长沙过贾谊宅</h2>
<p>唐·刘长卿<br>
三年谪宦此栖迟，万古惟留楚客悲。<br>
秋草独寻人去后，寒林空见日斜时。<br>
汉文有道恩犹薄，湘水无情吊岂知？<br>
寂寂江山摇落处，怜君何事到天涯！</p>
<h2 id="左迁至蓝关示侄孙湘">左迁至蓝关示侄孙湘</h2>
<p>唐·韩愈<br>
一封朝奏九重天，夕贬潮州路八千。<br>
欲为圣朝除弊事，肯将衰朽惜残年！<br>
云横秦岭家何在？雪拥蓝关马不前。<br>
知汝远来应有意，好收吾骨瘴江边。</p>
<h2 id="商山早行">商山早行</h2>
<p>唐·温庭筠<br>
晨起动征铎，客行悲故乡。<br>
鸡声茅店月，人迹板桥霜。<br>
槲叶落山路，枳花明驿墙。<br>
因思杜陵梦，凫雁满回塘。</p>
<h2 id="咸阳城东楼">咸阳城东楼</h2>
<p>唐·许浑<br>
一上高城万里愁，蒹葭杨柳似汀洲。<br>
溪云初起日沉阁，山雨欲来风满楼。<br>
鸟下绿芜秦苑夕，蝉鸣黄叶汉宫秋。<br>
行人莫问当年事，故国东来渭水流。</p>
<h2 id="无题">无题</h2>
<p>唐·李商隐<br>
相见时难别亦难，东风无力百花残。<br>
春蚕到死丝方尽，蜡炬成灰泪始干。<br>
晓镜但愁云鬓改，夜吟应觉月光寒。<br>
蓬山此去无多路，青鸟殷勤为探看。</p>
<h2 id="行香子树绕村庄">行香子·树绕村庄</h2>
<p>宋·秦观<br>
树绕村庄，水满陂塘。倚东风、豪兴徜徉。小园几许，收尽春光。有桃花红，李花白，菜花黄。<br>
远远围墙，隐隐茅堂。飏青旗、流水桥旁。偶然乘兴、步过东冈。正莺儿啼，燕儿舞，蝶儿忙。</p>
<h2 id="丑奴儿书博山道中壁">丑奴儿·书博山道中壁</h2>
<p>宋·辛弃疾<br>
少年不识愁滋味，爱上层楼。爱上层楼，为赋新词强说愁。<br>
而今识尽愁滋味，欲说还休。欲说还休，却道天凉好个秋！</p>
<h2 id="部编版九年级下">部编版九年级（下）</h2>
<h2 id="鱼我所欲也">鱼我所欲也</h2>
<p>《孟子》<br>
鱼，我所欲也；熊掌，亦我所欲也。二者不可得兼，舍鱼而取熊掌者也。生，亦我所欲也；义，亦我所欲也。二者不可得兼，舍生而取义者也。生亦我所欲，所欲有甚于生者，故不为苟得也；死亦我所恶，所恶有甚于死者，故患有所不辟也。如使人之所欲莫甚于生，则凡可以得生者何不用也？使人之所恶莫甚于死者，则凡可以辟患者何不为也？由是则生而有不用也，由是则可以辟患而有不为也。是故所欲有甚于生者，所恶有甚于死者。非独贤者有是心也，人皆有之，贤者能勿丧耳。<br>
一箪食，一豆羹，得之则生，弗得则死。呼尔而与之，行道之人弗受；蹴尔而与之，乞人不屑也。万钟则不辩礼义而受之，万钟于我何加焉！为宫室之美，妻妾之奉，所识穷乏者得我与？乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之：是亦不可以已乎？此之谓失其本心。</p>
<h2 id="唐雎不辱使命">唐雎不辱使命</h2>
<p>《战国策》<br>
秦王使人谓安陵君曰：“寡人欲以五百里之地易安陵，安陵君其许寡人！”安陵君曰：“大王加惠，以大易小，甚善；虽然，受地于先王，愿终守之，弗敢易！”秦王不说。安陵君因使唐雎使于秦。<br>
秦王谓唐雎曰：“寡人以五百里之地易安陵，安陵君不听寡人，何也？且秦灭韩亡魏，而君以五十里之地存者，以君为长者，故不错意也。今吾以十倍之地，请广于君，而君逆寡人者，轻寡人与？”唐雎对曰：“否，非若是也。安陵君受地于先王而守之，虽千里不敢易也，岂直五百里哉？”<br>
秦王怫然怒，谓唐雎曰：“公亦尝闻天子之怒乎？”唐雎对曰：“臣未尝闻也。”秦王曰：“天子之怒，伏尸百万，流血千里。”唐雎曰：“大王尝闻布衣之怒乎？”秦王曰：“布衣之怒，亦免冠徒跣，以头抢地尔。”唐雎曰：“此庸夫之怒也，非士之怒也。夫专诸之刺王僚也，彗星袭月；聂政之刺韩傀也，白虹贯日；要离之刺庆忌也，仓鹰击于殿上。此三子者，皆布衣之士也，怀怒未发，休祲降于天，与臣而将四矣。若士必怒，伏尸二人，流血五步，天下缟素，今日是也。”挺剑而起。 <br>
秦王色挠，长跪而谢之曰：“先生坐！何至于此！寡人谕矣：夫韩、魏灭亡，而安陵以五十里之地存者，徒以有先生也。”</p>
<h2 id="送东阳马生序">送东阳马生序</h2>
<p>宋濂<br>
余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道 。又患无硕师名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。<br>
当余之从师也，负箧曳屣行深山巨谷中。穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意，以中有足乐者，不知口体之奉不若人也。盖余之勤且艰若此。今虽耄老，未有所成，犹幸预君子之列，而承天子之宠光，缀公卿之后，日侍坐备顾问，四海亦谬称其氏名，况才之过于余者乎？<br>
今诸生学于太学，县官日有廪稍之供，父母岁有裘葛之遗，无冻馁之患矣；坐大厦之下而诵诗书，无奔走之劳矣；有司业、博士为之师，未有问而不告、求而不得者也；凡所宜有之书，皆集于此，不必若余之手录，假诸人而后见也。其业有不精、德有不成者，非天质之卑，则心不若余之专耳，岂他人之过哉？<br>
东阳马生君则，在太学已二年，流辈甚称其贤。余朝京师，生以乡人子谒余，撰长书以为贽，辞甚畅达。与之论辨，言和而色夷。自谓少时用心于学甚劳，是可谓善学者矣。其将归见其亲也，余故道为学之难以告之。谓余勉乡人以学者，余之志也；诋我夸际遇之盛而骄乡人者，岂知予者哉？</p>
<h2 id="渔家傲秋思">渔家傲·秋思</h2>
<p>范仲淹<br>
塞下秋来风景异，衡阳雁去无留意。四面边声连角起，千嶂里，长烟落日孤城闭。<br>
浊酒一杯家万里，燕然未勒归无计。羌管悠悠霜满地，人不寐，将军白发征夫泪。</p>
<h2 id="江城子密州出猎">江城子·密州出猎</h2>
<p>苏轼<br>
老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。<br>
酒酣胸胆尚开张。鬓微霜，又何妨！持节云中，何日遣冯唐？会挽雕弓如满月，西北望，射天狼。</p>
<h2 id="破阵子为陈同甫赋壮词以寄之">破阵子·为陈同甫赋壮词以寄之</h2>
<p>宋·辛弃疾<br>
醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。<br>
马作的卢飞快，弓如霹雳弦惊。了却君王天下事，赢得生前身后名。可怜白发生！</p>
<h2 id="满江红小住京华">满江红（小住京华）</h2>
<p>秋瑾<br>
小住京华，早又是中秋佳节。为篱下黄花开遍，秋容如拭。四面歌残终破楚，八年风味徒思浙。苦将侬强派作蛾眉，殊未屑！<br>
身不得，男儿列，心却比，男儿烈！算平生肝胆，因人常热。俗子胸襟谁识我？英雄末路当磨折。莽红尘，何处觅知音？青衫湿！</p>
<h2 id="定风波莫听穿林打叶声">定风波（莫听穿林打叶声）</h2>
<p>宋·苏轼<br>
三月七日，沙湖道中遇雨。雨具先去，同行皆狼狈，余独不觉。已而遂晴，故作此词。<br>
莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。<br>
料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。</p>
<p>临江仙·夜登小阁，忆洛中旧游<br>
宋·陈与义<br>
忆昔午桥桥上饮，坐中多是豪英。长沟流月去无声。杏花疏影里，吹笛到天明。<br>
二十余年如一梦，此身虽在堪惊。闲登小阁看新晴。古今多少事，渔唱起三更。</p>
<h2 id="太常引建康中秋夜为吕叔潜赋">太常引·建康中秋夜为吕叔潜赋</h2>
<p>宋·辛弃疾<br>
一轮秋影转金波，飞镜又重磨。把酒问姮娥：被白发，欺人奈何？<br>
乘风好去，长空万里，直下看山河。斫去桂婆娑，人道是，清光更多。</p>
<h2 id="浣溪沙身向云山那畔行">浣溪沙（身向云山那畔行）</h2>
<p>清·纳兰性德<br>
身向云山那畔行，北风吹断马嘶声，深秋远塞若为情！<br>
一抹晚烟荒戍垒，半竿斜日旧关城。古今幽恨几时平！</p>
<h2 id="曹刿论战">曹刿论战</h2>
<p>《左传》<br>
十年春，齐师伐我。公将战。曹刿请见。其乡人曰：“肉食者谋之，又何间焉？”刿曰：“肉食者鄙，未能远谋。”乃入见。问：“何以战？”公曰：“衣食所安，弗敢专也，必以分人。”对曰：“小惠未遍，民弗从也。”公曰：“牺牲玉帛，弗敢加也，必以信。”对曰：“小信未孚，神弗福也。”公曰：“小大之狱，虽不能察，必以情。”对曰：“忠之属也。可以一战。战则请从。”<br>
公与之乘，战于长勺。公将鼓之。刿曰：“未可。”齐人三鼓。刿曰：“可矣。”齐师败绩。公将驰之。刿曰：“未可。”下视其辙，登轼而望之，曰：“可矣。”遂逐齐师。<br>
既克，公问其故。对曰：“夫战，勇气也。一鼓作气，再而衰，三而竭。彼竭我盈，故克之，夫大国，难测也，惧有伏焉。吾视其辙乱，望其旗靡，故逐之。”</p>
<h2 id="邹忌讽齐王纳谏">邹忌讽齐王纳谏</h2>
<p>《战国策》<br>
邹忌修八尺有余，而形貌昳丽。朝服衣冠，窥镜，谓其妻曰：“我孰与城北徐公美？”其妻曰：“君美甚，徐公何能及君也！”城北徐公，齐国之美丽者也。忌不自信，而复问其妾曰：“吾孰与徐公美？”妾曰：“徐公何能及君也！”旦日，客从外来，与坐谈，问之客曰：“吾与徐公孰美？”客曰：“徐公不若君之美也。”明日徐公来，孰视之，自以为不如；窥镜而自视，又弗如远甚。暮寝而思之，曰：“吾妻之美我者，私我也；妾之美我者，畏我也；客之美我者，欲有求于我也。”<br>
于是入朝见威王，曰：“臣诚知不如徐公美。臣之妻私臣，臣之妾畏臣，臣之客欲有求于臣，皆以美于徐公。今齐地方千里，百二十城，宫妇左右莫不私王，朝廷之臣莫不畏王，四境之内莫不有求于王：由此观之，王之蔽甚矣。”<br>
王曰：“善。”乃下令：“群臣吏民能面刺寡人之过者，受上赏；上书谏寡人者，受中赏；能谤讥于市朝，闻寡人之耳者，受下赏。”令初下，群臣进谏，门庭若市；数月之后，时时而间进；期年之后，虽欲言，无可进者。燕、赵、韩、魏闻之，皆朝于齐。此所谓战胜于朝廷。</p>
<h2 id="陈涉世家">陈涉世家</h2>
<p>司马迁<br>
陈胜者，阳城人也，字涉。吴广者，阳夏人也，字叔。陈涉少时，尝与人佣耕，辍耕之垄上，怅恨久之，曰：“苟富贵，无相忘。”佣者笑而应曰：“若为佣耕，何富贵也？”陈涉太息曰：“嗟乎！燕雀安知鸿鹄之志哉！”<br>
二世元年七月，发闾左適戍渔阳，九百人屯大泽乡。陈胜﹑吴广皆次当行，为屯长。会天大雨，道不通，度已失期。失期，法皆斩。陈胜﹑吴广乃谋曰：“今亡亦死，举大计亦死；等死，死国可乎？”陈胜曰：“天下苦秦久矣。吾闻二世少子也，不当立，当立者乃公子扶苏。扶苏以数谏故，上使外将兵。今或闻无罪，二世杀之。百姓多闻其贤，未知其死也。项燕为楚将，数有功，爱士卒，楚人怜之。或以为死，或以为亡。今诚以吾众诈自称公子扶苏﹑项燕，为天下唱，宜多应者。”吴广以为然。乃行卜。卜者知其指意，曰：“足下事皆成，有功。然足下卜之鬼乎？”陈胜﹑吴广喜，念鬼，曰：“此教我先威众耳。”乃丹书帛曰“陈胜王”，置人所罾鱼腹中。卒买鱼烹食，得鱼腹中书，固以怪之矣。又间令吴广之次所旁丛祠中，夜篝火，狐鸣呼曰：“大楚兴，陈胜王。”卒皆夜惊恐。旦日，卒中往往语，皆指目陈胜。<br>
吴广素爱人，士卒多为用者。将尉醉，广故数言欲亡，忿恚尉，令辱之，以激怒其众。尉果笞广。尉剑挺，广起，夺而杀尉。陈胜佐之，并杀两尉。召令徒属曰：“公等遇雨，皆已失期，失期当斩。藉第令毋斩，而戍死者固十六七。且壮士不死即已，死即举大名耳，王侯将相宁有种乎！”徒属皆曰：“敬受命。”乃诈称公子扶苏﹑项燕，从民欲也。袒右，称大楚。为坛而盟，祭以尉首。陈胜自立为将军，吴广为都尉。攻大泽乡，收而攻蕲。蕲下，乃令符离人葛婴将兵徇蕲以东。攻铚、酂、苦、柘、谯皆下之。行收兵。比至陈，车六七百乘，骑千余，卒数万人。攻陈，陈守令皆不在，独守丞与战谯门中。弗胜，守丞死，乃入据陈。数日，号令召三老﹑豪杰与皆来会计事。三老﹑豪杰皆曰：“将军身被坚执锐，伐无道，诛暴秦，复立楚国之社稷，功宜为王。”陈涉乃立为王，号为张楚。当此时，诸郡县苦秦吏者，皆刑其长吏，杀之以应陈涉。</p>
<h2 id="出师表">出师表</h2>
<p>诸葛亮<br>
先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。<br>
宫中府中，俱为一体，陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理，不宜偏私，使内外异法也。<br>
侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。<br>
将军向宠，性行淑均，晓畅军事，试用于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。<br>
亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之信之，则汉室之隆，可计日而待也。<br>
臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。<br>
先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明，故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。<br>
愿陛下托臣以讨贼兴复之效；不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏，臣不胜受恩感激。<br>
今当远离，临表涕零，不知所言。</p>
<h2 id="十五从军征">十五从军征</h2>
<p>十五从军征，八十始得归。<br>
道逢乡里人，家中有阿谁？<br>
遥看是君家，松柏冢累累。<br>
兔从狗窦入，雉从梁上飞。<br>
中庭生旅谷，井上生旅葵。<br>
舂谷持作饭，采葵持作羹。<br>
羹饭一时熟，不知饴阿谁？<br>
出门东向看，泪落沾我衣。</p>
<h2 id="白雪歌送武判官归京">白雪歌送武判官归京</h2>
<p>岑参<br>
北风卷地白草折，胡天八月即飞雪。<br>
忽如一夜春风来，千树万树梨花开。<br>
散入珠帘湿罗幕，狐裘不暖锦衾薄。<br>
将军角弓不得控，都护铁衣冷难着。<br>
瀚海阑干百丈冰，愁云惨淡万里凝。<br>
中军置酒饮归客，胡琴琵琶与羌笛。<br>
纷纷暮雪下辕门，风掣红旗冻不翻。<br>
轮台东门送君去，去时雪满天山路。<br>
山回路转不见君，雪上空留马行处。</p>
<h2 id="南乡子登京口北固亭有怀">南乡子·登京口北固亭有怀</h2>
<p>宋·辛弃疾<br>
何处望神州？满眼风光北固楼。千古兴亡多少事？悠悠。不尽长江滚滚流。<br>
年少万兜鍪，坐断东南战未休。天下英雄谁敌手？曹刘。生子当如孙仲谋。</p>
<h2 id="过零丁洋">过零丁洋</h2>
<p>宋·文天祥<br>
辛苦遭逢起一经，干戈寥落四周星。<br>
山河破碎风飘絮，身世浮沉雨打萍。<br>
惶恐滩头说惶恐，零丁洋里叹零丁。<br>
人生自古谁无死？留取丹心照汗青。</p>
<h2 id="山坡羊潼关怀古">山坡羊·潼关怀古</h2>
<p>元·张养浩<br>
峰峦如聚，波涛如怒，山河表里潼关路。望西都，意踌躇。伤心秦汉经行处，宫阙万间都做了土。兴，百姓苦；亡，百姓苦。</p>
<h2 id="南安军">南安军</h2>
<p>宋·文天祥<br>
梅花南北路，风雨湿征衣。<br>
出岭同谁出？归乡如此归！<br>
山河千古在，城郭一时非。<br>
饿死真吾事，梦中行采薇。</p>
<h2 id="别云间">别云间</h2>
<p>明·夏完淳<br>
三年羁旅客，今日又南冠。<br>
无限山河泪，谁言天地宽？<br>
已知泉路近，欲别故乡难。<br>
毅魄归来日，灵旗空际看。</p>
<h2 id="山坡羊骊山怀古">山坡羊·骊山怀古</h2>
<p>元·张养浩<br>
骊山四顾，阿房一炬，当时奢侈今何处？只见草萧疏，水萦纡。至今遗恨迷烟树。列国周齐秦汉楚。赢，都变做了土；输，都变做了土。</p>
<h2 id="朝天子咏喇叭">朝天子·咏喇叭</h2>
<p>明·王磐<br>
喇叭，唢呐，曲儿小腔儿大。官船来往乱如麻，全仗你抬声价。军听了军愁，民听了民怕。哪里去辨甚么真共假？眼见的吹翻了这家，吹伤了那家，只吹的水尽鹅飞罢！</p>

                </div>
                <div class="clear"></div>
              </section>
            </article>
            <div class="clear"></div>

            <section class="related section">
              
              <article class="prev grid-50 tablet-grid-50 grid-parent">
                <div class="thumb cover lazy loaded" style="background-image: url('https://wyblog1.github.io/post-images/chu-zhong-shu-xue-san-jiao-xing-si-bian-xing-yuan-fu-zhu-xian-de-tian-jia-fang-fa.jpg');"></div>
                 <a href="https://wyblog1.github.io/post/chu-zhong-shu-xue-san-jiao-xing-si-bian-xing-yuan-fu-zhu-xian-de-tian-jia-fang-fa/" class="full-link"></a>
                 <div class="info">
                  <time datetime="2022-09-12">2022-09-12</time>
                  <h4 class="title white no-margin">初中数学三角形、四边形、圆辅助线的添加方法</h4>
                </div>
                 <span class="epcl-button red">
                  <img src="https://wyblog1.github.io/media/images/left-arrow.svg" width="15" alt="Left Arrow">
                </span>
                <div class="overlay"></div>
              </article>
              
              
              <article class="next grid-50 tablet-grid-50 grid-parent">
                <div class="thumb cover lazy loaded" style="background-image: url('https://wyblog1.github.io/post-images/5000-nian-li-shi-gai-bian-cheng-de-shun-kou-liu.jpg');"></div>
                 <a href="https://wyblog1.github.io/post/5000-nian-li-shi-gai-bian-cheng-de-shun-kou-liu/" class="full-link"></a>
                 <div class="info">
                  <time datetime="2022-09-12">2022-09-12</time>
                  <h4 class="title white no-margin">5000年历史改编成的顺口溜</h4>
                </div>
                 <span class="epcl-button red">
                  <img src="https://wyblog1.github.io/media/images/right-arrow.svg" width="15" alt="Left Arrow">
                </span>
                <div class="overlay"></div>
              </article>
              

                <div class="clear"></div>
            </section>

              <div class="clear"></div>
              
            
              <div id="comments" class="bg-white hosted ">
                
                  <!--PC版-->
<div id="SOHUCS" ></div>
<script charset="utf-8" type="text/javascript" src="https://cy-cdn.kuaizhan.com/upload/changyan.js" ></script>
<script type="text/javascript">
window.changyan.api.config({
appid: 'cywcqoBVs',
conf: 'prod_8ce36d49025115cf1f4419dd2421f9b9'
});
</script>


                
                
              </div>
            

            </div>
          </div>
      </main>

          <footer id="footer" class="grid-container">
        <div class="widgets row gradient-effect">
            <div class="default-sidebar border-effect">
              <div class="grid-33 tablet-grid-50 mobile-grid-100">
                <section id="tag_cloud-2" class="widget widget_epcl_posts_thumbs underline-effect">
                  <h4 class="widget-title title white bordered">最新文章</h4>
                  
                  
                  <article class="item post-0 post type-post status-publish format-standard has-post-thumbnail hentry">
                    <a href="https://wyblog1.github.io/post/gong-gao/" class="thumb hover-effect">
                      <span class="fullimage cover" style="display:block;border-radius:50%;background-image: url('https://wyblog1.github.io/post-images/gong-gao.jpg');"></span>
                    </a>
                    <div class="info gradient-effect">
                      <time datetime="12999-12-31">12999-12-31</time>
                      <h4 class="title usmall">
                        <a href="https://wyblog1.github.io/post/gong-gao/">公告</a>
                      </h4>
                    </div>
                    <div class="clear"></div>
                  </article>
                  
                  
                  
                  <article class="item post-1 post type-post status-publish format-standard has-post-thumbnail hentry">
                    <a href="https://wyblog1.github.io/post/qi-nian-ji-shu-xue-shang-ce-quan-ce-chong-nan-dian-zhi-shi-shu-li/" class="thumb hover-effect">
                      <span class="fullimage cover" style="display:block;border-radius:50%;background-image: url('https://wyblog1.github.io/post-images/qi-nian-ji-shu-xue-shang-ce-quan-ce-chong-nan-dian-zhi-shi-shu-li.jpg');"></span>
                    </a>
                    <div class="info gradient-effect">
                      <time datetime="2022-10-10">2022-10-10</time>
                      <h4 class="title usmall">
                        <a href="https://wyblog1.github.io/post/qi-nian-ji-shu-xue-shang-ce-quan-ce-chong-nan-dian-zhi-shi-shu-li/">七年级数学上册全册「重难点知识」梳理</a>
                      </h4>
                    </div>
                    <div class="clear"></div>
                  </article>
                  
                  
                  
                  <article class="item post-2 post type-post status-publish format-standard has-post-thumbnail hentry">
                    <a href="https://wyblog1.github.io/post/jing-xuan-zuo-wen-su-cai-50-tiao/" class="thumb hover-effect">
                      <span class="fullimage cover" style="display:block;border-radius:50%;background-image: url('https://wyblog1.github.io/post-images/jing-xuan-zuo-wen-su-cai-50-tiao.jpg');"></span>
                    </a>
                    <div class="info gradient-effect">
                      <time datetime="2022-10-10">2022-10-10</time>
                      <h4 class="title usmall">
                        <a href="https://wyblog1.github.io/post/jing-xuan-zuo-wen-su-cai-50-tiao/">精选作文素材50条</a>
                      </h4>
                    </div>
                    <div class="clear"></div>
                  </article>
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  
                  <div class="clear"></div>
                </section>
              </div>

              <div class="grid-33 tablet-grid-50 mobile-grid-100">
                <section id="tag_cloud-2" class="widget widget_tag_cloud underline-effect">
                  <h4 class="widget-title title white bordered">标签云</h4>
                  <div class="tagcloud">
                    
                      <a href="https://wyblog1.github.io/tag/E_inEgYQM/" class="ctag ctag-0 ctag-E_inEgYQM" aria-label="">Gridea</a>
                    
                      <a href="https://wyblog1.github.io/tag/tbNXPTSJF_/" class="ctag ctag-1 ctag-tbNXPTSJF_" aria-label="">学科</a>
                    
                      <a href="https://wyblog1.github.io/tag/QKQSzNAIL4/" class="ctag ctag-2 ctag-QKQSzNAIL4" aria-label="">blibli page 2</a>
                    
                      <a href="https://wyblog1.github.io/tag/eLwD0kcI2/" class="ctag ctag-3 ctag-eLwD0kcI2" aria-label="">关于</a>
                    
                      <a href="https://wyblog1.github.io/tag/HWAQ5fZO2X/" class="ctag ctag-4 ctag-HWAQ5fZO2X" aria-label="">blibli</a>
                    
                      <a href="https://wyblog1.github.io/tag/hMxkSl6Aon/" class="ctag ctag-5 ctag-hMxkSl6Aon" aria-label="">无赖哥哥</a>
                    
                      <a href="https://wyblog1.github.io/tag/lab/" class="ctag ctag-6 ctag-lab" aria-label="">实验室</a>
                    
                      <a href="https://wyblog1.github.io/tag/QVs-lkuZG3/" class="ctag ctag-7 ctag-QVs-lkuZG3" aria-label="">potos</a>
                    
                  </div>
                  <div class="clear"></div>
                </section>
              </div>

              <div class="grid-33 tablet-grid-50 mobile-grid-100">
                <section id="epcl_about-2" class="widget widget_epcl_about underline-effect">
                  <h4 class="widget-title title white bordered">关于我</h4>
                  <div class="avatar">
                    <a href="" class="translate-effect thumb"><span class="fullimage cover" style="background-image: url(https://wyblog1.github.io/images/avatar.png);"></span></a>
                  </div>
                  <div class="info">
                    <h4 class="title small author-name gradient-effect no-margin"><a href="">无影的博客</a></h4>
                    <p class="founder">我是无影,主要更新blibli的几部沙雕动画.有时间会更别的东西.</p>
                    <div class="social">
                      
                          
                            <a href="https://github.com/612901" class="translate-effect" target="_blank"><i class="fa fa-github"></i></a>
                        
                      
                        
                      
                        
                      
                        
                      
                        
                      
                    </div> 
                  </div>
                  <div class="clear"></div>
                  </section>
              </div>

            </div>
            <div class="clear"></div>
        </div>

        <div class="logo">
          <a href="https://wyblog1.github.io"><img src="\media\images\custom-footerLogo.png" alt=""></a>
        </div>
        <p class="published border-effect">
          ©2019 共 134 篇文章
          <br/>
          Theme <a href="https://gridea.dev/" target="_blank">「breek」</a> Powered by <a href="https://gridea.dev/" target="_blank">「Gridea」</a>
        </p>
        
        <a href="javascript:void(0)" id="back-to-top" class="epcl-button dark" style="display:none">
          <i class="fa fa-arrow"></i>
        </a>
    </footer>
    
    <div class="clear"></div>

        

      
    <script src="https://wyblog1.github.io/media/js/functions-post.js"></script>

    </div>
    <!-- end: #wrapper -->
  </body>
</html>
